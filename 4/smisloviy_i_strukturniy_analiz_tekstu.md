<div id="hypercomments_widget" class="js-hypercomments-widget invisible"></div>

# Смисловий і структурний аналіз тексту 

За вимогами Державного стандарту з “Літературного читання” основне завдання цієї складової читацької діяльності - домогтись повноцінного сприймання молодшими школярами тексту з урахуванням специфіки його жанру і структури. З огляду на це у читанні художнього тексту основне завдання смислового і структурного аналізу - сприймання художнього образу твору, у науково-художніх, науково-популярних текстах - передусім розуміння смислових зв’язків, істотних ознак, понять, висновків. Ці завдання розв’язуються у взаємозв’язку, проте залежно від жанру, обсягу, складності тексту одне з них висувається на перший план.

Смисловий і структурний аналіз є основою досягнення учнями повного розуміння тексту.

У 4 класі на новому змісті літературного матеріалу удосконалюються основні уміння смислового аналізу прочитаного: з’ясування значення слів і висловів у тексті; знаходження і пояснення ознак певних подій, явищ, персонажів із метою їх характеристики і підготовки до виразного читання; читання в особах; з’ясування ролі пейзажу, середовища для розуміння художніх образів.

З урахуванням змістових і жанрових можливостей прочитаних творів здійснюється робота з формування в учнів усього спектра загально-навчальних умінь і навичок: формулювати запитання до текстів, будувати діалог, виділяти головні думки, доводити, встановлювати причиново-наслідкові зв’язки, узагальнювати тощо.

Особлива увага має бути приділена удосконаленню умінь здійснювати структурний аналіз тексту. Зокрема, спостереженню за будовою тексту, виділенню у творах різних жанрів їх структурних елементів; складання плану оповідання, казки, статті. Використання плану для підготовки розповідей, переказів.

У взаємозв’язку смислового і структурного аналізу прочитаного відбувається проникнення учнів у його смисл. Процес розуміння тексту завершує діалогічна взаємодія читача з текстом, виявом якої є самостійна постановка ним запитань за змістом прочитаного.

<table>
<thead>
  <tr>
    <th width="40%" align="center"><p>Зміст навчального матеріалу</p></td>
    <th width="60%" align="center"><p>Державні вимоги до рівня загальноосвітньої підготовки учнів</p></td>
  </tr>
</thead>
<tbody>
  <tr>
    <td width="40%" style="vertical-align:top !important;">
<b>Смисловий і структурний аналіз тексту</b></td>
    <td width="60%" style="vertical-align:top !important;">
<i><b>Учень (учениця):</b></i><br>
<b>розуміє</b> текст, свідомо і досить повно <b>відтворює</b> зміст прочитаного; <b>визначає</b> основний смисл твору і розповіді;
<b>уміє знаходити і пояснювати</b> істотні ознаки певних подій, явищ; <b>характеризувати</b> дійових осіб; <b>встановлювати</b> смислові зв’язки між частинами тексту;<br>
<b>уміє користуватися</b> загально-навчальними уміннями: формулювати запитання до тексту; будувати діалог; аналізувати, порівнювати тексти різних жанрів, персонажів; виділяти основне у творі і характеристиці персонажів; знаходити причиново-наслідкові зв’язки, доводити і формулювати (з допомогою вчителя);<br>
<b>уміє складати</b> плани оповідання, казки, статті; <b>використовує</b> їх для розповіді, різних видів переказу.<br></td>
  </tr>
</tbody>
</table>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>